[
    { "rhythmic": "水调歌头", "author": "苏轼", "paragraphs": ["明月几时有？把酒问青天。", "不知天上宫阙，今夕是何年。", "我欲乘风归去，又恐琼楼玉宇，高处不胜寒。", "起舞弄清影，何似在人间。", "转朱阁，低绮户，照无眠。", "不应有恨，何事长向别时圆？", "人有悲欢离合，月有阴晴圆缺，此事古难全。", "但愿人长久，千里共婵娟。"] },
    { "rhythmic": "如梦令", "author": "李清照", "paragraphs": ["常记溪亭日暮，沉醉不知归路。", "兴尽晚回舟，误入藕花深处。", "争渡，争渡，惊起一滩鸥鹭。"] },
    { "rhythmic": "青玉案·元夕", "author": "辛弃疾", "paragraphs": ["东风夜放花千树。更吹落、星如雨。", "宝马雕车香满路。凤箫声动，玉壶光转，一夜鱼龙舞。", "蛾儿雪柳黄金缕。笑语盈盈暗香去。", "众里寻他千百度。蓦然回首，那人却在，灯火阑珊处。"] },
    { "rhythmic": "虞美人", "author": "李煜", "paragraphs": ["春花秋月何时了？往事知多少。", "小楼昨夜又东风，故国不堪回首月明中。", "雕栏玉砌应犹在，只是朱颜改。", "问君能有几多愁？恰似一江春水向东流。"] },
    { "rhythmic": "蝶恋花", "author": "柳永", "paragraphs": ["伫倚危楼风细细。望极春愁，黯黯生天际。", "草色烟光残照里。无言谁会凭栏意。", "拟把疏狂图一醉。对酒当歌，强乐还无味。", "衣带渐宽终不悔。为伊消得人憔悴。"] },
    { "rhythmic": "一剪梅", "author": "李清照", "paragraphs": ["红藕香残玉簟秋。轻解罗裳，独上兰舟。", "云中谁寄锦书来，雁字回时，月满西楼。", "花自飘零水自流。一种相思，两处闲愁。", "此情无计可消除，才下眉头，却上心头。"] },
    { "rhythmic": "定风波", "author": "苏轼", "paragraphs": ["莫听穿林打叶声，何妨吟啸且徐行。", "竹杖芒鞋轻胜马，谁怕？一蓑烟雨任平生。", "料峭春风吹酒醒，微冷，山头斜照却相迎。", "回首向来萧瑟处，归去，也无风雨也无晴。"] },
    { "rhythmic": "念奴娇·赤壁怀古", "author": "苏轼", "paragraphs": ["大江东去，浪淘尽，千古风流人物。", "故垒西边，人道是，三国周郎赤壁。", "乱石穿空，惊涛拍岸，卷起千堆雪。", "江山如画，一时多少豪杰。", "遥想公瑾当年，小乔初嫁了，雄姿英发。", "羽扇纶巾，谈笑间，樯橹灰飞烟灭。", "故国神游，多情应笑我，早生华发。", "人生如梦，一尊还酹江月。"] },
    { "rhythmic": "声声慢", "author": "李清照", "paragraphs": ["寻寻觅觅，冷冷清清，凄凄惨惨戚戚。", "乍暖还寒时候，最难将息。", "三杯两盏淡酒，怎敌他、晚来风急！", "雁过也，正伤心，却是旧时相识。", "满地黄花堆积，憔悴损，如今有谁堪摘？", "守着窗儿，独自怎生得黑！", "梧桐更兼细雨，到黄昏、点点滴滴。", "这次第，怎一个愁字了得！"] },
    { "rhythmic": "江城子·密州出猎", "author": "苏轼", "paragraphs": ["老夫聊发少年狂，左牵黄，右擎苍，锦帽貂裘，千骑卷平冈。", "为报倾城随太守，亲射虎，看孙郎。", "酒酣胸胆尚开张，鬓微霜，又何妨！", "持节云中，何日遣冯唐？", "会挽雕弓如满月，西北望，射天狼。"] },
    { "rhythmic": "浣溪沙", "author": "晏殊", "paragraphs": ["一曲新词酒一杯，去年天气旧亭台。", "夕阳西下几时回？", "无可奈何花落去，似曾相识燕归来。", "小园香径独徘徊。"] },
    { "rhythmic": "卜算子", "author": "李之仪", "paragraphs": ["我住长江头，君住长江尾。", "日日思君不见君，共饮长江水。", "此水几时休，此恨何时已。", "只愿君心似我心，定不负相思意。"] },
    { "rhythmic": "雨霖铃", "author": "柳永", "paragraphs": ["寒蝉凄切，对长亭晚，骤雨初歇。", "都门帐饮无绪，留恋处，兰舟催发。", "执手相看泪眼，竟无语凝噎。", "念去去，千里烟波，暮霭沉沉楚天阔。", "多情自古伤离别，更那堪，冷落清秋节！", "今宵酒醒何处？杨柳岸，晓风残月。", "此去经年，应是良辰好景虚设。", "便纵有千种风情，更与何人说？"] },
    { "rhythmic": "鹊桥仙", "author": "秦观", "paragraphs": ["纤云弄巧，飞星传恨，银汉迢迢暗度。", "金风玉露一相逢，便胜却人间无数。", "柔情似水，佳期如梦，忍顾鹊桥归路。", "两情若是久长时，又岂在朝朝暮暮。"] },
    { "rhythmic": "满江红", "author": "岳飞", "paragraphs": ["怒发冲冠，凭栏处、潇潇雨歇。", "抬望眼、仰天长啸，壮怀激烈。", "三十功名尘与土，八千里路云和月。", "莫等闲、白了少年头，空悲切。"] },
    { "rhythmic": "破阵子", "author": "辛弃疾", "paragraphs": ["醉里挑灯看剑，梦回吹角连营。", "八百里分麾下炙，五十弦翻塞外声。", "沙场秋点兵。", "马作的卢飞快，弓如霹雳弦惊。", "了却君王天下事，赢得生前身后名。", "可怜白发生！"] },
    { "rhythmic": "永遇乐·京口北固亭怀古", "author": "辛弃疾", "paragraphs": ["千古江山，英雄无觅孙仲谋处。", "舞榭歌台，风流总被雨打风吹去。", "斜阳草树，寻常巷陌，人道寄奴曾住。", "想当年，金戈铁马，气吞万里如虎。"] },
    { "rhythmic": "相见欢", "author": "李煜", "paragraphs": ["无言独上西楼，月如钩。", "寂寞梧桐深院锁清秋。", "剪不断，理还乱，是离愁。", "别是一般滋味在心头。"] },
    { "rhythmic": "浪淘沙", "author": "李煜", "paragraphs": ["帘外雨潺潺，春意阑珊。", "罗衾不耐五更寒。", "梦里不知身是客，一晌贪欢。", "独自莫凭栏，无限江山。", "别时容易见时难。", "流水落花春去也，天上人间。"] },
    { "rhythmic": "渔家傲", "author": "范仲淹", "paragraphs": ["塞下秋来风景异，衡阳雁去无留意。", "四面边声连角起，千嶂里，长烟落日孤城闭。", "浊酒一杯家万里，燕然未勒归无计。", "羌管悠悠霜满地，人不寐，将军白发征夫泪。"] },
    { "rhythmic": "苏幕遮", "author": "范仲淹", "paragraphs": ["碧云天，黄叶地，秋色连波，波上寒烟翠。", "山映斜阳天接水，芳草无情，更在斜阳外。", "黯乡魂，追旅思，夜夜除非，好梦留人睡。", "明月楼高休独倚，酒入愁肠，化作相思泪。"] },
    { "rhythmic": "蝶恋花", "author": "苏轼", "paragraphs": ["花褪残红青杏小。", "燕子飞时，绿水人家绕。", "枝上柳绵吹又少。", "天涯何处无芳草。"] },
    { "rhythmic": "江城子", "author": "苏轼", "paragraphs": ["十年生死两茫茫，不思量，自难忘。", "千里孤坟，无处话凄凉。", "纵使相逢应不识，尘满面，鬓如霜。", "夜来幽梦忽还乡，小轩窗，正梳妆。", "相顾无言，惟有泪千行。", "料得年年肠断处，明月夜，短松冈。"] },
    { "rhythmic": "西江月", "author": "辛弃疾", "paragraphs": ["明月别枝惊鹊，清风半夜鸣蝉。", "稻花香里说丰年，听取蛙声一片。", "七八个星天外，两三点雨山前。", "旧时茅店社林边，路转溪桥忽见。"] },
    { "rhythmic": "丑奴儿", "author": "辛弃疾", "paragraphs": ["少年不识愁滋味，爱上层楼。", "爱上层楼，为赋新词强说愁。", "而今识尽愁滋味，欲说还休。", "欲说还休，却道天凉好个秋。"] },
    { "rhythmic": "如梦令", "author": "李清照", "paragraphs": ["昨夜雨疏风骤，浓睡不消残酒。", "试问卷帘人，却道海棠依旧。", "知否，知否？应是绿肥红瘦。"] },
    { "rhythmic": "醉花阴", "author": "李清照", "paragraphs": ["薄雾浓云愁永昼，瑞脑销金兽。", "佳节又重阳，玉枕纱厨，半夜凉初透。", "东篱把酒黄昏后，有暗香盈袖。", "莫道不销魂，帘卷西风，人比黄花瘦。"] },
    { "rhythmic": "武陵春", "author": "李清照", "paragraphs": ["风住尘香花已尽，日晚倦梳头。", "物是人非事事休，欲语泪先流。", "闻说双溪春尚好，也拟泛轻舟。", "只恐双溪舴艋舟，载不动许多愁。"] },
    { "rhythmic": "点绛唇", "author": "李清照", "paragraphs": ["蹴罢秋千，起来慵整纤纤手。", "露浓花瘦，薄汗轻衣透。", "见客入来，袜刬金钗溜。", "和羞走，倚门回首，却把青梅嗅。"] },
    { "rhythmic": "卜算子·咏梅", "author": "陆游", "paragraphs": ["驿外断桥边，寂寞开无主。", "已是黄昏独自愁，更著风和雨。", "无意苦争春，一任群芳妒。", "零落成泥碾作尘，只有香如故。"] }
  ]